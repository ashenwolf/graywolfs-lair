---
title: "Де в біса Метт?"
date: 2008-12-14
tags: ["відео", "подорожі", life]
lang: ua
category: life
---

[![Where the Hell is Matt](http://res.cloudinary.com/dsic6qnnl/image/upload/v1503357252/wthim-logo_nkxerr.png)](http://wheretheheckismatt.com)  
Існує в світі принаймні одна людина, способу життя котрої я сильно, але по-доброму заздрю. Це [Метт Хардінг](http://en.wikipedia.org/wiki/Matt_Harding), більш відомий в інтернеті як Танцюючий Метт та автор сайту [“Where The Hell Is Matt?”](http://www.wherethehellismatt.com/).

Метт – американець, родом з Коннектікуту, колишній розробник софту в геймдеві (співробітник Activision) та редактор ігрового журналу GameWeek. Але не це викликає мою заздрість, і не це зробило його відомим. В 90-х роках Метт переїхав до Лос Анджелесу, щоб працювати розробником. За декілька років він зрозумів, що життя там його дратувало. Йому подобалась компанія і робота, але не подобалось життя у великому місті, яке полягало в щоденному переміщенні між “бульками”: прокидаєшся в бульці-домі, сідаєш в бульку-машину, щоб доїхати до бульки-роботи і т.д.

Подібне життя дратувало також і австралійських аутсорсерів, які в той час працювали на компанію і які зрештою вирішили повернутися додому. Але так як це були корисні співробітники, то компанія відкрила представництво в Австралії. Дізнавшись про це, Метт благав австралійців забрати його з собою і ті погодились. Він переїхав до Австралії у 23 роки і вважає це найкращим рішенням в своєму житті.

Живучи в Австралії Метт дізнався про міжнародні подорожі, схильність до яких була у багатьох молодих австралійців. Як він сам це описує: “закінчуючи школу, вони беруть свої заощадження чи позичають гроші у батьків, кажуть: “бувай, тато! бувай, мамо! побачимось, коли мені буде під 25″, і зникають на декілька років.” Багато його друзів робили так і він також вирішив спробувати. Взяв глобус і повідмічав місця, де він мріяв побувати.

Так в 2003-му за 6-7 місяців Метт побував у 17 країнах. Також Метт дуже полюбляв свій жартівливий “танок”, який він, наприклад, міг виконувати з нетерплячки перед обідом своїм співробітникам… І ось під час відвідин В’Єтнаму, де він був зі своїм другом (зазвичай він подорожував наодинці), той запропонував йому записати його “дурнуватий танок” на камеру… Це було кумедно і він став робити це в кожному з місць, де бував. Ось так і став Метт одним із найвідоміших мандрівників сучасності. Принаймні серед Інтернет спільноти – так точно. Аби його друзі та рідня могли дізнатись де він знаходиться, ще перед початком першої подорожі він відкрив свій сайт “Де в біса Метт?”. Це був просто звичайний блог та місце, де можна було б ділитися фотками та відео. І на великий подив самого Метта, відео з його танцями по всьому світу стали користуватись неймовірною популярністю в інтернеті (і це ще був 2005 рік, коли про Youtube майже ніхто не знав).

До речі, Метт геть не багатій і часто подорожує як і більшість людей: влаштовуючись на роботу на деякий час та збираючи гроші на наступну мандрівку, хоча час від часу його подорожі і спонсуються компаніями, які хотять бачити його на рекламі своїх продуктів. Ось так…

А от завдяки таким відео він став неймовірно відомим (майже 14 мільйонів переглядів, уявляєте?). Останнім часом на його відео часто з’являються інші люди… Вони стрибають, веселяться і танцюють без музики, але в результуючому відео здається, що під неї. Ці відео просто неможливо дивитись без посмішки.
