---
title: "Ісландські нотатки. Частина 1: Рейк'явік"
date: 2015-05-04
tags: ["Ісландія", "Мандрівки", "Рейк'явік", "Фото", "travel"]
lang: ua
category: travel
image: "https://farm4.staticflickr.com/3867/14359603598_fe332e3f22_h.jpg"
---

Місто Рейк'явік геть невелике - всього 120 тис. осіб (трохи більше половини населення мого рідного міста), але це, тим не менш, половина населення всієї Ісландії, а об'їхати його весь на велосипеді реально за день.

Перший день Рейк'явік склав на мене досить суперечливі враження. У нього не було цього манливого середньовічного шарму, що є в невеликих Європейських містах типу Брюгге чи Хальштатту. Рейк'явік навпаки виглядав дуже сучасним і це трохи спантеличувало: ніби і вузенькі вулиці і розміреність життя провінційного містечка, але все це в сучасній квадратній, або навпаки всяких чудних форм архітектурі. Я все ніяк не міг зрозуміти чи подобається він мені. Але навіть тоді вийшовши на набережну я забував про це: краєвиди в Ісландії просто фантастичні.

![Бухта Рейк'явіка](https://farm4.staticflickr.com/3867/14359603598_fe332e3f22_h.jpg)

А ось так, наприклад, виглядала вулиця де був наш будиночок (він якраз зліва за білим парканом).

![Вулиця в Рейк'явіку](https://farm6.staticflickr.com/5554/14544645964_591cdd9981_h.jpg)

В перший день ми приїхали вже ближче до вечора і у нас не було особливо багато часу гуляти містом. На зупинці автобусу нас зустрів Ростик, який за день вже трохи освоївся в невеликому місті і тому ми досить швидко дістались додому. Розклавши речі і трохи перепочивши ми вирішили таки прогулятись містом. Спочатку ми пройшлись по центральній частині міста постійно дивуючись чудернацьким будівлям протестантських церков та пам'ятникам, але потім зрозуміли, що непогано було б і перекусити.

![Протестантська церква. Там можна піднятись на гору і подивитись місто!](https://farm4.staticflickr.com/3847/14359718347_ad82ad867c_h.jpg)

В перших же забігайлівках ми зрозуміли, що в Ісландії це дуже як недешево. Власне наступні два тижні наші основні витрати були саме на їжу. Зазвичай раз на день ми харчувались в якомусь закладі і 1-2 рази на день готували собі самостійно. Спочатку ми реально офігівали від цін, а потім раділи, коли знаходили супчик за 1500 крон (близко 170 грн. станом на травень 2014) чи щось типу бізнес-ланчу за 2500 (майже 300 грн.)

З пивом теж очікував неприємний, але очікуваний як для скандинавської країни сюрприз: по-перше, воно там дороге (в алкошопі можна було знайти за 600 крон за пляшку, в закладах - від 900; на той час це було близько 65 та 100 грн. відповідно, а зараз і того дорожче) і є лише в спеціальних алкошопах (в звичайних супермаркетах нема нічого міцніше 2.5). А, і так: пиво там так собі. Навіть до ППБ по смаку мало що наближається.

Додому ми повертались пізно вночі, але при цьому на вулиці було досить світло. Це теж було дуже незвичне відчуття. Мозку постійно трохи дах зносило, коли на вулиці о першій ночі світло як у пізнє надвечір'я в Києві влітку годині так о дев'яті.

На другий день ми вже скористались можливістю покататись на велосипедах і це було чудовим рішенням. Ми об'їздили весь Рейк'явік згори донизу. Побували в кількох парках, на гарному узбережжі, біля маленького аеродрому (який, до речі, знаходить прямо посеред міста) і ще казна-де.

Так, парки там дуже гарні і там дуже багато чайок. Просто нереально багато. І вони часто зависають в повітрі в 5 метрах над головою наче просто просять їх сфоткати :)

![Парк в Рейк'явіку](https://farm4.staticflickr.com/3856/14523091326_ecd64b5d2c_h.jpg)

![Нахабна чайка](https://farm6.staticflickr.com/5482/14359533810_210e20210e_h.jpg)

Майже все населення Ісландії, а Рейк'явік і поготів, розмовляє англійською. Кілька разів у різного роду кафе чи кондитерських ми зустрічали людей, які емігрували, а в одному з закладів млинці готувала дівчинка, яка сказала, що є донькою когось з російського посольства. Однією з причин називали те, що там мало людей і дуже спокійно.

Ще з поміченого Рейк'явік дуже безпечне місто. Мабуть найбезпечніше з усіх де я колись був. Там часто-густо люди навіть не запирають двері своїх домівок (проте wifi точки доступу **усі** запаролені!). Але що я розповідаю? Мабуть ви вже читали [цю статтю](https://medium.com/@imvasyl/12-dded08f23311).

Так, спочатку я не знав як ставитись до Рейк'явіку, але зараз точно знаю: це майже ідеальне місто для життя: привітне, тихе, спокійне, безпечне, сучасне, з гарними краєвидами. Я б залюбки жив там.

![Скульптура Solar Voyager](https://farm4.staticflickr.com/3926/14359573079_cdaef94e0c_h.jpg) ![В парку Рейк'явіка](https://farm6.staticflickr.com/5574/14566299613_548764e64d_h.jpg)

![Конюшина на березі](https://farm4.staticflickr.com/3911/14523099266_85dbac0afa_h.jpg)

А, і ледь не забув! Так, я сфоткався біля штаб-квартири CCP та пам'ятнику Eve Online :)

> Пам'ятник Eve Online Universe поруч з офісом CCP. Я навіть в неї шпілив колись трохи :) [pic.twitter.com/5xeqExiZxr](http://t.co/5xeqExiZxr)
> 
> — Sergii Gulenok (@ashenwolf) [28 Травень 2014](https://twitter.com/ashenwolf/status/471802809613312000)

![](https://farm6.staticflickr.com/5589/14776118479_adc254dfa3_h.jpg)

Також ми були в Рейк'явіку в наш останній день в Ісландії: відвідували місця, в які не потрапили перші два дні. Одним з таких місць був мальовничий острів Відей посеред затоки Рейк'явіка. Добиратись на острів треба було поромом, який ходить всього кілька разів на день (власне в перші дні ми банально спізнювались).

Однією з цікавинок цього острову є Imagine Tower, яку встановила Йоко Оно. Вночі вона світить в небо потужним променем світла (фото можна знайти в інеті), але ми цього не застали.

![](https://farm4.staticflickr.com/3895/14962458472_6aa8ee77e8_h.jpg)

![](https://farm4.staticflickr.com/3877/14959695791_84e1b78083_h.jpg)
