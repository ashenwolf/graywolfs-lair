---
title: "Ісландські нотатки. Частина 0: Планування та добирання"
date: 2015-05-04
tags: ["Ісландія", "Мандрівки", "Рейк'явік", "travel"]
lang: ua
category: travel
image: "https://farm6.staticflickr.com/5564/14523080066_a4f35ed28e_h.jpg"
---

Наша подорож тривала 16 днів. Ми вчотирьох об'їхали всю Ісландію по колу, бачили купу водоспадів, фйорди, побували на льодовику, сплавились по гірській річці на рафті та подивились китів. Сумарні витрати за поїздку близько 14 тис. грн. з людини (по курсу на червень 2014го), але ми геть не економили на харчах :)

Ісландія була моєю мрією вже давно. Країна вважається раєм для фотографів своїм розмаїттям цікавих місць та пейзажів, тому коли таки назбиралась маленька група однодумців ми швиденько стали планувати маршрут. Ідея була об'їхати всю Ісландію по периметру лише пару разів заїжджаючи трохи вглиб території. Ще після поїздки у Австрію, де треба було координувати дев'ять шалопаїв у нас уже були деякі напрацювання у вигляді електронної таблички в Google Docs: чеклісти документів, бронювань та квитків, шаблони для планування відвідування міст по днях, список points of interest, взаєморозрахунки по грошам, тощо. Для поїздки по Ісландії ми також зробили текстовий документ, куди скидали різні варіанти оренд авто та квартир, POI та лінки і приблизний розклад по днях (згодом перенесли POI на Google maps), які виглядали десь так:

Значно зекономити на проживанні ми змогли за допомогою кемпінгів. [Ісландська кемпінг карта](http://campingcard.is/) коштувала всього 99 євро (на 2015 рік вже 105 євро) і дозволяє майже безкоштовно (сплачується лише податок ~1 долара з людини, але не в усіх кемпінгах його збирають) стояти у кемпінгах, що входять в мережу, а їх там зо 50 і покриває [майже всю територію Ісландії](http://campingcard.is/campsites/). Тобто на 4 людини півтора тижні стоянок нам обійшлися всього трохи більше ніж в 200 євро. На озері Міват ми одного разу стояли в кемпінгу, що не входить в мережу, що обійшлось нам в 10 євро з людини ніч. Перші три дні в Рейк'явіку ми жили в [чудовій квартирі](https://www.airbnb.com/rooms/488882) орендованій через AirBnb. Один з її бонусів - орендуючи там квартиру можна вільно брати в прокат велосипеди з їх гаражу, що було просто фантастичним бонусом і дозволило нам прокотитись всім Рейк'явіком всього за день. Коротше кажучи, дуже рекомендую як квартиру, так і покатушки по місту на велосипедах.

Ісландія хоч і Європа, але країна вельми далека від материку. На жаль, прямих рейсів з України туди не було і єдиний адекватний по грошам рейс, який ми знайшли був з двома пересадками в Німеччині. Саме по собі це нічого поганого не віщувало, але пригоди почалися вже майже одразу як ми злетіли. Справа в тому, що у нас було дві пересадки: у Мюнхені та Дюссельдорфі, але у першому якраз була буря і ми не змогли там сісти і відправились у Штутгарт на дозаправитись пальним. Коли ми таки приземлились у Мюнхені (це проклятий для мене аеропорт - я там двічі не попадав на трансерний рейс і один раз попав в останню хвилину) наш рейс на Дюссельдорф вже відлетів і ми полетіли лиш наступним звісно спізнились на свій наступний рейс до Рейк'явіку.

> Нічний аеропорт в мюнхені гарний... кльовий колір який, на жаль, фотка не передає... :( [pic.twitter.com/hXygYvl95o](http://t.co/hXygYvl95o)
> 
> — Sergii Gulenok (@ashenwolf) [26 Травень 2014](https://twitter.com/ashenwolf/status/471006006668189696)

Довелось ночувати в Дюссельдорфі. Благо, Люфтганза чудово справляється з подібними випадками і ніч ми провели в готелі Шератон навпроти аеропорту, а наступного дня нам дали квитки до Рейк'явіку, але не прямі, а з пересадкою в Лондон Хітроу. Вже на паспортному контролі до Фера дійшло, що у нього одноразова Шенгенська віза (у Ані та мене були мультивізи) і це означало, що при виїзді з Німеччини одноразова віза автоматично анулюється. Тому штам на виїзд з Шенгену Феру закреслили і він побіг назад на стійку міняти квитки. Люфтганза без зайвих питань поміняла його квитки з пересадкою у Хітроу на пересадку у Франкфурті, аби не проходити зайвий раз паспортний контроль. Ми з Анею полетіли через Хітроу. Благо цього дня пригод більше не було і ми за кілька годин ми успішно приземлилися у Рейк'явіку.

Якщо чесно, вид Ісландської землі ще з літака під час посадки дуже вражав. Ісландські краєвиди не схожі на жодну з інших країн Європи. Здається більшу її частину складає покритий мохом камінь і в результаті все має таку собі мішанину сіро-жовто-салатових кольорів. Виглядає як поверхня якоїсь іншої планети. В той же час аеропорт Кефлавік згори взагалі для мене виглядав колгоспом посеред поля :)

> Якась хрєнь в аеропорті Кефлавік :) Погода чудова- після Київських 32 градусів зараз 12 як свято :) [pic.twitter.com/3yUkUK8Xqf](http://t.co/3yUkUK8Xqf)
> 
> — Sergii Gulenok (@ashenwolf) [27 Травень 2014](https://twitter.com/ashenwolf/status/471326194705915904)

Приземлившись у Кефлавіку ми трохи більше години почекали Фера і поїхали у Рейк'явік на автобусі (коштує ~10 євро з людини), де весь цей час самотньо нас чекав Ростик, який майже без пригод і лише з однією пересадкою в Дюссельдорфі летів з Відня :)

![Бухта Рейк'явіка](https://farm6.staticflickr.com/5564/14523080066_a4f35ed28e_h.jpg)
