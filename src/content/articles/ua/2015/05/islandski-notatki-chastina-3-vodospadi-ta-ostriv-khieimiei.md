---
title: "Ісландські нотатки. Частина 3: водоспад Сельяландсфосс та острів Хеймей"
date: 2015-05-04
tags: ["Ісландія", "Мандрівки", "Фото", "Сельяландсфосс", "Хеймей", "travel"]
lang: ua
category: travel
image: "https://farm3.staticflickr.com/2928/14590777485_dd200c19d5_h.jpg"
---

Ісландія - це країна водоспадів. Їх там просто нереально багато і якщо перший день ми зупинялись ледь не біля кожного аби пофоткати, то на третій єдина відповідь на "Ой, дивіться який водоспад зліва!" була "Ага..."

На наступний день у нас була запланована досить велика програма, коли ми мали відвідати острів Хеймей (Heimaey). Туди можна було дістати лише на поромі, а тому перед тим ми звбачливо відвідали один з найвідоміших (принаймні по кількості фотографій на Flickr та 500px) водоспадів Ісландії: Сельяландсфосс. Сам водоспад здалеку наче не дуже примітний, але зблизька він і справді дуже гарний. Особливу пікантність додає те, що за ним насправді є стежка і звідти виходять чудові кадри з-за водоспаду. Єдиний мінус - це те, що як і усіх інших високих водоспадах там постійно стоїть курява з дрібних крапель, тому з малої відстані ви маєте зробити фото десь за секунду-дві, бо на третю весь ваш об'єктив вже буде мокрим.

![Сельяландсфосс](https://farm3.staticflickr.com/2928/14590777485_dd200c19d5_h.jpg)

![Сельяландсфосс](https://farm3.staticflickr.com/2920/14567741646_3a2824a9a1_h.jpg) ![Сельяландсфосс](https://farm4.staticflickr.com/3889/14404193989_511016e5b6_h.jpg)

Одразу після водоспаду ми направились до поромного порту Ландейяхофн (Landeyjahöfn). Машину ми, звісно, залишили на "материку", а відправились самі (пасажирські квитки коштували по 270 грн. з людини). Дорога займає трохи хвилин 45, краєвиди з палуби були дуже гарні (особливо в бухті острову), але все псував дощ, який якраз суттєво посилився.

![Острів Хеймей](https://farm3.staticflickr.com/2895/14569293187_3a0dc3458a_h.jpg)

![Острів Хеймей](https://farm3.staticflickr.com/2936/14755725925_2c44c873cc_h.jpg)

![Острів Хеймей](https://farm6.staticflickr.com/5563/14755727385_2039c3ec66_h.jpg)

На жаль, із-за не погоди ми не змогли зробити планову подорож навколо острову на Зодіаку (моторний човен). Одне з цікавих місць на острові - це скеля у формі голови мамонта, але її видно лише з моря. Тому ми почимчикували до туристичного бюро, аби там нам розповіли що тут на острові є ще цікавого. У туристичному бюро нам дали кілька порад, а ми тим часом взяли кави, щоб зігрітися та листівок, щоб відправити додому.

![Острів Хеймей](https://farm6.staticflickr.com/5581/14569297147_5c7c41d4a5_h.jpg)

Іншою "візитівкою" острова є місця гніздування тупіків (puffin), але на плановому місці ми їх не знайшли - їх теж налякав дощ та непогода і вони на відміну від нас сиділи в теплих печерках. Але тим не менш краєвиди на острові все одно дуже гарні. А ще там просто якесь засилля полів для гольфу.

![Острів Хеймей](https://farm4.staticflickr.com/3901/14755730705_3b85fbd7d9_h.jpg)

![Острів Хеймей](https://farm3.staticflickr.com/2912/14569085049_9359841b56_h.jpg)

![Острів Хеймей](https://farm3.staticflickr.com/2927/14753391934_f1a241537a_h.jpg)  
![Острів Хеймей](https://farm6.staticflickr.com/5573/14753394664_9bc99b9d42_h.jpg)

Не знайшовши тупиків на узбережжі ми подумали, що можна побачити їх в зоопарку, але виявилось, що він вже зачинився. Тому ми просто пішли в порт чекати на наш пором додому по дорозі зайшовши поглянути на руїни якогось відомого будинку, який був знесений зсув ґрунту.

![Острів Хеймей](https://farm4.staticflickr.com/3880/14775625373_2736f56cd3_h.jpg)

![Острів Хеймей](https://farm3.staticflickr.com/2903/14569066830_4c1b28ff32_h.jpg)

А ось і наш пором!

![Пором](https://farm6.staticflickr.com/5594/14753405174_aa961568bc_h.jpg)

За час перебування на острові я змок весь до нитки і мав сушити все крім штанів та футболки розклавши перед ілюмінаторами пасажирської палуби порому. Досі дивуюсь як я тоді не захворів.

Але на тому наше пригоди не закінчились :) За годину-півтори діставшись до кемпінгу ми спочатку мусили під дощем ставити намет (благо, цього разу ми вже були більш досвідчені і цього разу у нас в наметі не було кількох літрів води, яку треба було б вимочувати :) ). Розібравшись з наметом ми попрямували перекусити чогось у щось типу корчми посеред кемпінгу. На жаль, їжі там не виявилось і це був типовий паб з купою нетверезих Ісландців за 50-60 років. Вони виявляється час від часу самі збираються, орендують автодомівки та тусять пару тижнів у кемпінгах. П'яна ісландська англійська суттєво відрізняється від тверезої і одного дядька, який дуже хотів з нами поговорити ми ледь розуміли (і то в тому нам допомагала інша, більш твереза жіночка), але йому наша дивна розмова сподобалась і попри наші заперечення він пригостив нас пивом за власний рахунок. От такі вони ісландські пенсіонери.
