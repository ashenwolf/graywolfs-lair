---
title: "Ісландські нотатки. Частина 10: Озеро Міватн, водоспад Деттіфосс, кратер Хверфйялл і всі, всі, всі"
date: 2015-09-10
tags: ["Ісландія", "Фото", "Мандрівки", "Деттіфосс", "Сельфосс", "Годафосс", "Хверфйялл", "Кальфастронд", "Клейфархолар", "Міватн", "travel"]
lang: ua
category: travel
image: "https://farm4.staticflickr.com/3921/14946810191_0ccfa3aad7_h.jpg"
---

![Хверфйялл](https://farm4.staticflickr.com/3921/14946810191_0ccfa3aad7_h.jpg)

Озеро Міватн і його околиці вважаються однією з місцевих прикрас і збирають купу туристів (в тому числі і самих ісландців). Недарма цю місцевість обрали для зйомок кількох фрагментів серіалу "Гра Престолів".

На ранок ми змогли трохи більше оглянути табір, приготувати їсти (під час приготування отримав серйозні поранення мій каремат :)) і вирушити в дорогу.

![Кемпінг](https://farm4.staticflickr.com/3839/14926891626_8ed5ebc669_h.jpg)

![Кемпінг](https://farm4.staticflickr.com/3870/14946788941_155391ae25_h.jpg)

Цього дня ми вирішили одразу поїхати до найбільш повноводного водоспаду Європи: Деттіфосс. Він дійсно дуже масштабний і гучний :)

![Деттіфосс](https://farm4.staticflickr.com/3881/14763343957_e35a8eba36_h.jpg)

![Деттіфосс](https://farm4.staticflickr.com/3925/14949894735_2a6ebd17e9_h.jpg)

![Деттіфосс](https://farm6.staticflickr.com/5570/14763346417_302adcf2b6_h.jpg)

Потім ми вирішили пройтись трохи вище по течії до наступного водоспаду Сельфосс.

На самому водоспаді у мене трапився випадок "якщо вава в голові треба пить зеленку" під час якого я ледь не втратив свій дорогоцінний фотик. В погоні за ліпшим кадром я хотів перестрибнути вслід за Фером через "струмочок" який за пару десятків метрів зривався водоспадом з висоти метрів 20. "Струмок", вид збоку:

![Сельфосс](https://farm6.staticflickr.com/5568/14763225730_c7346c5bad_h.jpg)

Але я тупонув і перед стрибком забув віддати фотик Ростику. В результаті при стрибку трохи не вистачило інерції, я сковзнув у "струмок" по пояс і міцно тримався за камені, аби мене не змило вниз. Дякую Феру, що дуже швидко допоміг витягнувши мене. В процесі сповзання я жахнув об'єктивом по каменю, погнув оправу захисного фільтру, а скло стало "павутинкою". Дивом сам об'єктив лишився неушкодженим. Коротше кажучи скло ми фільтру ми вибили на місці, а от оправу я зняв лише плоскогубцями вже в Києві. Зате адреналіну...

Після таких карколомних пригод дуже захотілось чогось пожерти. Коло озера Міватн є багато ферм і нам порекомендували відвідати один з ресторанчиків при фермі. Готують там дійсно смачно, багато, але як завжди в Ісландії дорого (здається це навіть був мій найдорожчий обід там, але не буду стверджувати на 100%).

![Ферма](https://farm6.staticflickr.com/5573/14949553612_b43d69dc18_h.jpg)

![Ростик і Енджі і моє м'яско :) ](https://farm4.staticflickr.com/3891/14763216209_b2447c401a_h.jpg)

Коли ми вийшли із машини поруч із фермою ми звернули увагу на значну кількість комашні яка літала навкруги і трохи дратувала. Але виявилось, що це все ще нормально. Кілька хвилин машиною південніше і там починалось справжнісіньке комашине пекло, коли ми обв'язувались банданами, аби врятуватись від цих роїв комах. Їх щільність була настільки великою, що вони постійно залітали у ніс, очі та вуха, а говорити можна було тільки через тканину! Як ми дізнались наступного дня - це теж місцева пам'ятка природи принаймні в цю пору року (початок червня). Усі наступні місця вони нас дратували, але я вже не буду їх згадувати.

Навпроти озера є величезне джерело згаслого вулкану Хверфйялл. Навколо нього до сих пір нічого не росте (а на його вершині не було цих грьобаних комах!).

![Хверфйялл](https://farm4.staticflickr.com/3858/14763357927_7fe89b9120_h.jpg)

![Хверфйялл](https://farm6.staticflickr.com/5568/14763293968_4f149332a3_h.jpg)

Зверху відкривається фантастичний краєвид:

![Хверфйялл](https://farm4.staticflickr.com/3921/14946810191_0ccfa3aad7_h.jpg)

Поруч з кратером є парк з назвою... \\m/ Dimmu Borgir! (хто не в курсі - не дивуйтесь чому на відповідний запит у вас в Гуглі буде купа незрозумілих картинок :)). В перекладі то означає "Чорні скелі", до речі. Ми за браком часу пройшлись по короткому колу, але все одно були задоволені - там дуже гарно.

![Чорні скелі Dimmu Borgir](https://farm4.staticflickr.com/3838/14763303198_b1550e1421_h.jpg)

!\[Чорні скелі Dimmu Borgir\](https://farm6.staticflickr.com/5577/14763298498\_5f366ca87e\_h.jpg)

А це вид назад на кратер Хверфйялл:

![Чорні скелі Dimmu Borgir](https://farm4.staticflickr.com/3886/14763300678_14be805bdd_h.jpg)

Наступна місцинка де ми були Кальфастронд (Kálfaströnd). Тут знімали табір здичавілих у "Грі престолів", але взимку звісно ж :)

![Кальфастронд](https://farm4.staticflickr.com/3859/14763305938_093ec90003_h.jpg)

![Кальфастронд](https://farm6.staticflickr.com/5593/14926930506_53cdf62456_h.jpg)

![Кальфастронд](https://farm4.staticflickr.com/3845/14949581952_eb0e606d06_h.jpg)

![Кальфастронд](https://farm4.staticflickr.com/3888/14949584592_08b05d0c7e_h.jpg)

![Кальфастронд](https://farm4.staticflickr.com/3892/14946833471_25e6874d19_h.jpg)

По дорозі Фер зробив фотосесію кільком гламурним фотомоделям в шубах :)

![Кальфастронд](https://farm6.staticflickr.com/5565/14949576872_47c5ba384a_h.jpg)

Останньою цікавинкою на Міватні у нас за планом був масив псевдократерів Клейфархолар (Kleifarholar). Псевдо, тому що вони утворилися трохи іншим способом і за відсутності лави - просто вода кипіла. Тому вони менші за розміром і вкриті травою.

![Клейфархолар](https://farm6.staticflickr.com/5595/14763388097_2e18bc25af_h.jpg)

Далі нас чекав великий переїзд на авто в сторону найбільшого північного міста Ісландії: Акурері. Але по дорозі нам трапилась ще одна цікавинка - Годафосс. Один із найгарніших водоспадів Ісландії.

![Годафосс](https://farm6.staticflickr.com/5563/14764412067_d3cdd79c46_h.jpg)

Ми завчасно доїхали до кемпінгу і чи не вперше за кілька днів змогли лягти вчасно і нормально виспатись :)
