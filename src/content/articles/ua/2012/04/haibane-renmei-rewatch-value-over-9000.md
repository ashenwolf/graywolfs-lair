---
title: "Haibane Renmei. Rewatch value: over 9000"
date: 2012-04-10
tags: ["haibane renmei", "philosophy", "Аніме", "філософія"]
lang: ua
---

Давно-давно, років так 8 тому, коли я вперше почав дивитись японську анімацію майже все, що я бачив здавалося таким новим, незвичним і захоплюючим, оскільки це був геть інший світ, інший гумор, інші цінності, інша філософія, інший погляд на все. А я дуже люблю нове і незвичне.

З часом, коли переглянутих речей ставало все більше і більше, ця магія новизни почала поступово втрачатись і задовольнити мої зростаючі потреби було все складніше. Але в той же час все, що було проглянуто на самому початку залишило помітний слід, приємні спогади і було такою великою священною коровою, яку я зазвичай боявся чіпати (в сенсі передивлятись щось), аби не розвіяти магію цих спогадів. Якби мене попросили назвати два улюблених, то це були б [“Вовчий дощ” (Wolf’s Rain)](http://uk.wikipedia.org/wiki/Wolf's_Rain) та [“Альянс Сірокрилих” (Haibane Renmei)](http://uk.wikipedia.org/wiki/%D0%A2%D0%BE%D0%B2%D0%B0%D1%80%D0%B8%D1%81%D1%82%D0%B2%D0%BE_%D1%81%D1%96%D1%80%D0%BE%D0%BA%D1%80%D0%B8%D0%BB%D0%B8%D1%85). Два, тому що вибрати одне з цих двох мені складно – вони дуже різні і порівняти їх важкувато. Але “Дощ” я міг дивитись скільки завгодно разів, навіть просто передивлятись окремі епізоди і все одно при одній згадці у мене пробігали мурашки по шкірі, а от _“Сірокрилих”_ я чіпати боявся, оскільки не міг напевно сказати що ж саме там сподобалося і думав, що цілком можливо після другого перегляду, коли за плечима за ці роки вже значно виріс багаж проглянутого аніме та прочитаної філософської літератури, залишиться лише розчарування. Але на вихідних поставив інструментальну _“Free Bird”_ авторства Коо Отані. Цей трек є оупенінгом і основною фоновою темою звідти, яка, дуже влучно музикою передає одну з тем оповіді. До речі, впродовж цих восьми років слухаючи її мені постійно в уяві спливала Куу, яка біжить зі схилу з вітряками… і вирішив таки: була-не була – скачаю та подивлюсь ще раз.

![Haibane Renmei](http://res.cloudinary.com/dsic6qnnl/image/upload/v1503361888/Haibane-Renmei_wc3vkw.jpg "Haibane Renmei")

Вааааа… Як завжди буває у мене з гарними речами: з першої до останньої серії все було проглянуто за один присіст, як завжди мурашки по шкірі від одних епізодів і майже камінь в горлі від інших. Ні, цього разу коли він закінчився я не ходив по квартирі півгодини не знаючи куди себе приткнути із-за виру емоцій та думок які крутились в голові як колись після першого перегляду. Ні, я відразу заснув – час все-таки був пізній, але мені снилися вулиці Глі (Glie), і снився крук, і вранці дуже не хотілось прокидатись і повертатись…

Перерва у вісім років була варта того, оскільки дозволила поглянути на _“Сірокрилих”_ з іншого боку. Зараз я помічав багато речей, на які рідко звертаєш увагу при першому перегляді, оскільки навіть ця повільно-меланхолійна оповідь тим не менш дуже захоплює (думаю справа в тому, що все оповите таємницею, більша частина з якої не розвіюється взагалі). Я пам’ятав, що Куу буде першою і тому одразу помічав здавалося б неважливі дрібниці, по яким було зрозуміло чому. Я пам’ятав про потяг (і взагалі на диво самому собі добру половину останньої серії ледь не покадрово) і тому міг уважно придивлятись до всіх вчинків Рекі з самого початку (це ж так кльово відстежувати причинно-наслідкові зв’язки). Я тепер знаю про [вабі-сабі](http://ru.wikipedia.org/wiki/%D0%92%D0%B0%D0%B1%D0%B8-%D1%81%D0%B0%D0%B1%D0%B8) і оповідь про “Початок світу” заграла новими барвами… Таких речей було дуже багато і те, що я знав сюжет на диво анітрохи не псувало враження.

Думаю тепер раз вже почав, то заодно передивитись всю трійку разом з [“Kino no Tabi”](http://ru.wikipedia.org/wiki/Kino%E2%80%99s_Journey) та [“Serial Experiments Lain”](http://ru.wikipedia.org/wiki/%D0%AD%D0%BA%D1%81%D0%BF%D0%B5%D1%80%D0%B8%D0%BC%D0%B5%D0%BD%D1%82%D1%8B_%D0%9B%D1%8D%D0%B9%D0%BD). Тільки треба буде залити на телефон, аби передивлятись в дорозі, бо інших справ забагато.

До речі, відкопав навіть стареньку, але місцями дуже влучну [рецензію](http://www.animeblog.ru/view-296.html), в яку мене свого часу ткнули носом на УкрВебі, коли я вперше проглянув сабж.
