---
title: "Нотатки незбувшогося пірата, або \"опыт, сын ошибок трудных\""
date: 2017-08-27
tags: ["life"]
lang: ua
category: life
draft: true
---

![](http://res.cloudinary.com/dsic6qnnl/image/upload/v1503357250/pirates_brinbx.jpg)

> “It’s more fun to be a pirate than to join the navy.  
> —  
> Steve Jobs

Якщо коротко підсумувати мій досвід в управлінні проектами в ІТ з обох сторін (як ПМа, так і розробника), то основні висновки можна умістити всього в дві провокативно-гіперболізовані тези:

*   Як самурай завжди готовий до смерті, так треба завжди бути морально готовим до звільнення.
*   Коли ви йдете з комапанії — команда йде за вами.

На жаль, усвідомлення цих речей прийшло вже згодом, коли у мене з’явилась можливість трохи порефлексувати відносно подій з моєї практики, плюс це, звысно, дещо ідеалістичний погляд: не в кожній компанії вийде це зробити (що саме по собі буде вже гарним сигналом валити, адже це значить, що вона зацікавлена більше в процесі ніж результаті), але спробувати варто. З очевидних причин більшості вони не підійдуть, або взагалі будуть незрозумілі, тому трошки пояснень.

Почнемо з другої тези. В першу чергу, потрібно зрозуміти, що команда — це ваш єдиний справжній актив, а в активи потрібно інвестувати. Лише вони роблять корисну роботу, тому стан цього активу — єдине що справді має значення. Команда — це не просто купа людей, що працюють над одним проектом чи то навіть більш узагальнено: однією метою. Мало того, мета сама по собі не об’єднує людей (я вже мовчу про те, що ПМи в меті частіше всього бачать успішне завершення проекту, але в такому формулюванні її мало хто розділяє). Команду можуть об’єднати по-справжньому лише _цінності_. Причому цінності — це така річ, яку довго вирощувати і дуже важко змінювати, тому якщо у випадку з джунами ще можна запастись терпінням і давати другий шанс, то людей з досвідом, які не вписуютсья у вашу картину краще звільняти. І чим раніше, тим краще, бо навіть не зважаючи на корисну роботу, яку людина може приносити проекту, – той факт, що людина сповідує інші цінності може непомітно наносити значно більше шкоди за рахунок незбалансованого мікроклімату. Мені також дуже подобаєтсья слово цінності, оскільки схожі цінності зовсім не означають, що люди мусять думати однаково, мати схожий характер і темперамент, абощо. Цікаво, що я неодноразово бачив ситуацію, коли люди в пориві емоційної суперечки могли доходити ледь не до мордобою чи образ між собою, але при тому в спокійних розмовах за очі завжди з повагаю відгукувались про своїх візаві. Тому не потрібно плутати випадкові конфлікти із несумісністю. Конфлікти і конкуренція ідей в розумних межах — це добре.

Ваше ж завдання в цьому сформулювати цінності, підібрати людей, яким вони близькі і створити умови, які б підходили команді. Під час роботи PM завжди балансує між трьома основними стейкхолдерами: замовник (аутсорс) або клієнти (продукт)/власне компанія/команда. Ваша лояльність в цьому трикутнику має бути очевидна. І тут ми підбираємося до пункту номер один: гроші вам по факту дають перші два, а розбудова ефективної команди в короткостроковій перспективі так чи інакше буде конфліктувати з інтересами перших двох. Потрібно не боятись просувати свою команду всіма доступними інструментами. Вийде чи ні — це інше питання, але лупати сю скалу у межах ваших можливостей треба постійно: більша компенсація, кращі умови праці, найкраще устаткування, процес максимально можливо підігнаний під цих конкретних людей. До речі, в останньому пункті все знову ж таки сильно залежить від цінностей, оскільки для різних людей оптимальний процес буде різним. Але все ж краще ризикнути і перегнути палку, коли на кону буде ваше працевлаштування, але робити все можливе: не можна вимагати у людей більшого у їх сфері відповідальності, якщо ви не відпрацьовуєте по максимуму у своїй. Відстоювання інтересів власної команди не має відбуватись нишком: по-перше, в цьому немає нічого ганебного, по-друге, ваша діяльність має бути максимльно відкритою для вашого керівництва теж, адже мета не в тому, щоб “підісрати” компанію, розвести на комфортні умови і звалити з цінними ресурсами, а навпаки: власним прикладом показувати як вона має бути побудована, щоб приносити максимальну цінність. Вище керівництво постійно чує купу “геніальних” ідей як варто керувати компанією, а переконати по-хорошому можна лише відповідальністю і власним прикладом. За свою команду варту боротися, але вона має бути цього варта і ті, хто не підходять – мають [“пройтися по дошці](https://uk.wikipedia.org/wiki/%D0%9F%D1%80%D0%BE%D0%B3%D1%83%D0%BB%D1%8F%D0%BD%D0%BA%D0%B0_%D0%BF%D0%BE_%D0%B4%D0%BE%D1%88%D1%86%D1%96)“. Не обов’язково з компанії (можливо іншій команді людина підійде), але з команди — точно.

Нерозкритим залишилось те, як формулювати цінності, але ця штука вже сугубо індивідуальна, плюс не завжди у вас буде 100% картинка того, як ви хочете працювати. Це нормально, особливо якщо ви тільки починаєте працювати PMом. Спостерігайте за людьми з якими вам комфортно працювати і відслідковуйте їх цінності — це допоможе вам доповнити вашу власну картинку.
