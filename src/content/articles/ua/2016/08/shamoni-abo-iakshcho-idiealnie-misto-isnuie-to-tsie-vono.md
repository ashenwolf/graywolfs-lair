---
title: "Шамоні, або якщо ідеальне місто існує, то це воно"
date: 2016-08-28
tags: ["Фото", "Мандрівки", "Шамоні", "Франція", "Альпи", "travel"]
lang: ua
category: travel
image: "/assets/images/2016/08/IMG_5843-Pano.jpg"
featured: true
---

Я сів писати цей допис за кілька днів до нашого від'їзду з Франції і поки ще були свіжі спогади про Шамоні, але навіть зараз, майже рік потому, я підпишусь під кожним словом.  
  

![Place where I want to live](/assets/images/2016/04/geography.png)

Моєму смаку в містах непросто догодити. З одного боку я дуже полюбляю маленькі затишні європейські міста зі старовинною або аутентичною архітектурою типу _Хальштату (Австрія)_, з іншого мені подобається швидкий ритм великих міст, коли постійно щось відбуваєтсья і всі кудись поспішають. А ще хочеться, аби поруч була гарна природа і в будь-який момент можна було кудись сходити і взагалі зайнятись якимось активностями... І щоб була нормальна інфраструктура і за харчами можна кудись сходити пішечки... І щоб місце було безпечне так, що навіть вночі можна вільно гуляти містом. І щоб... Ну, коротше кажучи багато всього ще. Географічну частину ідеального місця дуже вдало описно на [xkcd](https://xkcd.com/1472/) :)

Раніше найулюбленішими моїми містами були [Рейк'явік](/islandski-notatki-chastina-1-rieikiavik/) та Відень. Перший - цікавий, безпечний, на березі океану, а сама Ісландія невимовно мальовнича. Другий - з гарною архітектурою та інфрастурктурою створеною для людей, з купою цікавих музеїв і до Альп не так далеко їхати.

Але зараз у мене є новий фаворит, який значно випереджає всіх попередніх :) _Шамоні-Мон-Блан_ (Chamonix-Mont-Blanc, повна назва) - місто на сході Франції неподалік від кордону одразу зі Швейцарією та Італією. Воно знаходиться в долинці між двома хребтами, на одному з яких гора _Мон Блан_ - найвища точка Європи. _Шамоні_ - гірськолижний (і не лише) курорт зі своїми перевагами і недоліками про які пізніше.

Примітка: в цьому пості більшість фото зроблена з телефону, тому перепрошую за якість.

![Шамоні взимку](/assets/images/2016/12/IMG_20160306_123601_HDR.jpg)

![Шамоні навесні](/assets/images/2016/12/IMG_20160414_122600_HDR.jpg)

Місто геть крихітне, населення до 9 тисяч осіб, але перебуваючи тут так і не скажеш. Завдяки туристам воно дуже динамічне. Центр міста трохи пустішає лише в будні дні опівдні. Ввечері та по вихідних тут купа людей, постійно щось відбувається і гірські лижі - це лише одна з активностей які тут проходять. Сезон активного відпочинку тут цілий рік: походи в гори, параплани, бігові та вело- змагання. Але при всьому при тому містечко дуже затишне. П'ять хвивлин від центру і ви вже в тихенькому і миловидному житловому комплексі, де з вікна видно неперевершені Альпи. При цьому тут навіть багатоповерхівки симпатичні, з різьбою по дереву, широкими терасами де часто відпочивають домашні улюбленці, а власники вранці п'ють каву за столиками. Про природу навіть не знаю що сказати... Тут просто божественно. І до всього цього рукою подати - вийшов з хати і за годину пішки ти вже дивишся на сусідній хребет із оглядового майданчику в лісі на сусідньому хребті. Можна прямо з дому піти в похід з перетином кордону в сусідню Швейцарію. А білш ледачі і менш спортивні можуть піднятись на підйомнику з вітерцем на 3800-метрову _Агюль дю Міді_ (Aiguille du Midi). Ну і я вже звісно промовчу, що тут нема великого соціального розшарування, а тому тут нема бомжів, гопників і взагалі я не знаю чи тут трапляються важкі кримінальні злочини.

![Вид з Агюлю Дю Міді](/assets/images/2016/12/IMG_20160319_161848_HDR.jpg)

![На лижах в Шамоні](/assets/images/2016/12/IMG_20160211_120509_HDR.jpg)

![На лижах в Шамоні](/assets/images/2016/12/IMG_20160227_135338_HDR.jpg)

![На лижах в Шамоні](/assets/images/2016/12/IMG_20160211_121315_HDR.jpg)

![На лижах в Шамоні](/assets/images/2016/12/IMG_20160211_120008_HDR.jpg)

![На лижах в Шамоні](/assets/images/2016/12/IMG_20160216_125501_HDR.jpg)

![На лижах в Шамоні](/assets/images/2016/12/IMG_20160221_142823_HDR.jpg)

Місто живе активним відпочинком. Взимку це звісно ж лижі-борди. Прямо з міста є підйомники на два гірськолижні масиви - _Бревент_ (Brevent) та _Флежер_ (Flegere) середньої складності. Якщо проїхатись годину на південь, то можна попасти в дуже сімейну каталку _Ля Хуш_ (Les Houches) - там завжди багато дітвори, а схили пологіші. Якщо ж вам цікаві більш складні траси - можна проїхати півгодинки на північ - до масиву _Гранде Монте_ (Grande Montes). Ну а для любителів фрірайду та екстріму - можна піднятись на вже згадану _Агюль дю Міді_ та спуститись багатокілометровим спуском через _Білу Долину_ (Vallee Blanche) та льодовик _Мер де Глясе_ (Mer de Glace). Якщо вам набридне Франція - можна поїхати на сусідні курорти _Вербьєр_ (Verbier) у Швейцарії та _Курмайор_ (Courmayeur) у Італії, до кожного з них півгодинки-годинка на автобусі. А якщо є машина, то можна взагалі за 2-3 годинки скататись на сусідні французькі гірськолижні курорти типу Evasion Mont-Blanc у Сен-Жерве/Межев (Saint Gervais/Megeve).

![Лижні курорти Шамоні](/assets/images/2016/04/Chamonix_Piste_Map.jpg)

У кого є діти, то прямо в місті є дві "лягушатні" _Ле Планардс_ (Les Planards) та _Савой_ (Savoy), де є денні лижні школи. Ми жили якраз біля _Савой_, тому щодня бачили групи "пінгвінчиків", що повільно і ще невпевнено катались за інструктором. Коротше кажучи, взимку тут катаються всі: від всього кількарічних дітей, які ще ледь на ногах стоять і до 60-ти, а то і більше річних дідусів і бабусь.

![Савой](/assets/images/2016/12/IMG_20160210_170025_HDR.jpg)

![Зимня прогулянка в Альпи](/assets/images/2016/12/IMG_20160228_134807_HDR.jpg)

![Зимня прогулянка в Альпи](/assets/images/2016/12/IMG_20160228_132856_HDR-1.jpg)

З приходом квітня кількість лижників-бордерів поступово зменшується і на їх місце приходять велосипедисти та бігуни. Я вже мовчу про те, скільки разів ми бачили людей з трекінговими палками, які просто ходять у маленькі радіальні походи по навколишніх лісах та схилах. Ми самі на роверах вибрались лише раз, але це, мабуть був наш найкращий день тут. Ми поїхали вздовж долини та річки, що тече через всю долину, на північ в сторону _Валлорсіне_ (Vallorcine). В міру круті підйоми, чудовий чистий ліс, гори навкруги... Що ще треба для щастя? Наш маламут Дензель, здається, за цю поїздку втомився вперше в своєму житті :) Все таки бігом намотати 11 км - це для 9-місячної собаки було не так і мало.

![Парапланеристи за вікном](/assets/images/2016/12/2016-03-26_090255829_8095A_iOS.jpg)

![Дензель на велопрогулянці в Шамоні](/assets/images/2016/08/IMG_6471.jpg)

Взагалі для собаки тут просто рай. Місць де гуляти - досхочу. При цьому ми його на повідок беремо лише в центрі міста та біля доріг: він ще маленький і трохи пришелепкуватий - може побачити собаку чи ще щось цікаве і рвонути знайомитись :)

![High five!](/assets/images/2016/12/IMG_20160210_170419_HDR.jpg)

Шамоні також руйнує стереотип про французів, що розмовляють виключно французькою. Місцеві жартують, що в місті англомовних більше ніж франкомовних. І взагалі в місті дуже багато вихідців з Британії: у багатьох транспортних агенств, наприклад, британські номери телефону, а також час від часу можна побачити машини з правим кермом. Коротше кажучи, з англійською тут ніколи жодних проблем не було, але в той же час це прекрасна можливість попрактикуватись у фрацузькій, кому це цікаво. Щоправда, на околицях Шамоні цей бонус одразу зникає. В районі Шамоні Бозонсі (Bossons) знайти людину що говорить англійською вже буде тою ще пригодою.

Місто приваблює активних та творчих людей. Тут навіть коворкінг є ([Ski Locker](http://www.theskilocker.com/chamonix))! У мешканців Шамоні є власна newsgroup (яка працює через пошту та web): [ChamSocial](https://www.chamsocial.com/). Це і місцева дошка оголошень, і просто обговорення всяких локальних подій. В центрі міста часто відбуваються всякі шоу. Взимку це, звісно пов'язано з зимніми видами спорту, а в квітні ми, наприклад, бачили як запалював гурт вуличних барабанщиків.

Єдиний помітний недолік Шамоні - це ціни, що, в приницпі, для курортного міста не дивно. Дорого майже все: і оренда житла (якщо знайдете житло в сезон за 300 євро на тиждень або під 1200 в місяць - це вважайте вам неймовірно пощастило), і послуги, і ресторани (складно знайти щось менше ніж від 50-70 євро на двох осіб за страву + щось попити). Хоча, звісно, завжди можна знайти арабську "кебабню" з більш помірними цінами. В супермаркеті теж все не дуже дешево (хіба що вино і сири відносно недорогі), але готуючи вдома айтішникам тут можна ще нормально жити :) Місцеве пиво, до речі, - так собі, тому в супермаркетах полиці здебільшого завалені бельгійськими Леффе (Leffe) та Грімбергеном (Grimbergen). Але ж ми у Франції! Беріть вино - не прогадаєте. В деяких ресторанчиках популярна послуга їжі з собою (тобто ви замовляєте страви, а потім приходите і забираєте), але ми так не пробували, тому не знаю чи то суттєво дешевше.

![Двір перед нашим будинком](/assets/images/2016/12/IMG_20160306_125631_HDR.jpg)

Шамоні місто дуже охайне, тут чудово працюють комунальні служби. Навіть коли обабіч доріг замети снігу по 30-40 см - власне дороги та тротуари чисті. І посипають тут не піском чи сіллю, а дрібними камінцями, що, незважаючи на те, що вони гидко звучать під лижними черевиками, все ж значно приємніші за сіль та пісок: не розводять бруд, і нешкідливі ані дітям, ані домашнім улюбленцям. Звісно ж сміття сортується. В радіусі 100-200 м можна гарантовано знайти великі підземні контейнери для скла (зелені, "verre"), продуктів що перероблюються типу пластику чи паперу (жовті, "recyclables") та всього іншого, включно з харчовими відходами (чорні).

З транспортом тут майже комунізм :) Локальні автобуси по факту безкоштовні: вони безкоштовні для власників [скі-пасів](http://www.chamonix.com/ski-passes,25,en.html), а просто приїджі можуть безкоштовно отримати щось типу "картки туриста" яку може виписати ваш хост (готель, або власник апартаментів), яка теж є проїзним. А ще в скі-паси часто входить купа знижок на інший транспорт, всякі тури (наприклад трамвайчик на льодовик), літні сани, басейн, тощо... Є скі-паси як на кілька днів, так і на сезон і навіть на рік: підйомники працюють цілий рік і влітку на тих само спусках можна поганяти на ровері, спуститись на параплані, або і у [вінгсьюті](https://uk.wikipedia.org/wiki/%D0%9A%D0%BE%D1%81%D1%82%D1%8E%D0%BC-%D0%BA%D1%80%D0%B8%D0%BB%D0%BE) (так, ми цих людей із заниженим почуттям самозбереження тут бачили десятками :) ).

![Центр Шамоні](/assets/images/2016/12/IMG_20160323_111402_HDR.jpg)

![Центр Шамоні](/assets/images/2016/12/IMG_20160319_174334_HDR.jpg)

![Центр Шамоні](/assets/images/2016/12/IMG_20160410_122357_HDR.jpg)

![Центр Шамоні](/assets/images/2016/12/IMG_20160414_122608_HDR.jpg)

![Центр Шамоні](/assets/images/2016/12/IMG_20160414_123725_HDR.jpg)

![Центр Шамоні](/assets/images/2016/12/IMG_20160419_165806_HDR.jpg)

![Центр Шамоні](/assets/images/2016/12/IMG_20160419_170005_HDR.jpg)

![Центр Шамоні](/assets/images/2016/12/IMG_20160419_170356_HDR.jpg)

![Центр Шамоні](/assets/images/2016/12/IMG_20160419_170439_HDR-1.jpg)

![Центр Шамоні](/assets/images/2016/12/IMG_20160419_170613_HDR.jpg)

З цікавого - тут пофігістично відносяться до правил дорожнього руху. Пішоходи ходять скрізь, машини паркуються на тротуарах (деяких доводиться обходити по проїжджій частині) та прямо переходах... І ще тут здається кожна десята машина - Фіат Панда :) Зате велосипедисти - повноцінні учасники дорожнього руху, дозволено перестроюватись в рядах та лівий поворот.

Що було неочікувано, так це те, що далеко не всі прибирають за своїми улюбленцями (ми тут навіть відчували себе більш цивілізовними ніж французи).

Коротше кажучи, місто просто фантастичне. І якби не карколомні ціни на житло (крихітна 18 м2 студія - понад 100к євро), то можна було б всерйоз розглядати варіант переїхати сюди.
